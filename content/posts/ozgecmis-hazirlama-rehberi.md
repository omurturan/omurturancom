---
title: "Yeni Başlayanlar İçin Öz Geçmiş Hazırlama Rehberi"
date: 2016-07-17T00:57:06+01:00
draft: false
---
Pisano olarak epeydir aklımızda olan yazılım kampı projemizi Mayıs ayında duyurmaya başladık. Bu eğitimin bizim için önemini ve nedenini burada anlatmıştık. Kampa yaklaşık bir ay süresince başvuru almaya devam ettik ve bayramdan önce başvuruları sonlandırdık. Toplamda bine yakın başvuru aldık. Dürüst olmak gerekirse başvuruları açmadan önce bize gelip bu sayıyı söyleseniz muhtemelen size inanmazdık. :)

Başvurular süresince, öz geçmişini parola korumalı yollayan arkadaşım hariç, bütün öz geçmişleri inceledim. Daha önce öz geçmiş değerlendirme ve mülakat gibi konularda çok fazla tecrübem olduğunu söyleyemem. Ancak başvurular sırasında birçok adayın öz geçmişini hazırlarken çok bariz yaptığı hatalar, sıklıkla gözüme çarptığı için böyle bir yazıyı kaleme almanın faydalı olabileceğini düşündüm. Öz geçmişinizi hazırlarken bu noktalara dikkat ederseniz, başvurunuzu inceleyen kişinin sizi daha net anlayacağına emin olabilirsiniz.

#### Başvuru Yazısında Kendinizi İyi İfade Edin
Öz geçmişte yapılan hatalara geçmeden önce sıkça yapılan başka bir hatadan bahsederek başlamak istedim. Başvuru formunda “Neden sen?” diye bir soru sorduk. Çoğu firma başvuru yaparken öz geçmiş ile beraber bu tarz bir başvuru yazısı yazmanızı bekler. “Neden sen?” diye sorduğumuz alana “Neden ben olmayayım??” yazan 46 kişi var. Tahmin edebileceğiniz üzere okuyan insana sizinle ilgili pek bilgi vermiyor bu cümle. Burada neden o pozisyonun sizin için uygun olduğundan bahsederek kendinizi tanıtırsanız şirketlerin size şans verme fırsatını artırırsınız.

#### Çok Uzun Yazmayın
Hazırladığınız öz geçmiş çok uzun olmamalı. Özellikle yeni mezun veya öğrenci arkadaşların öz geçmişi, bence bir sayfaya sığmalı. Ama hocam nasıl kısaltmalıyız, her bilgim çok önemli diye sorduğunuzu duyar gibiyim. Gereksiz bilgileri atarak başlayabilirsiniz. Örneğin, hobi olarak kitap okumak yazmanız çok bir anlam ifade etmiyor çünkü malumunuz, ülkemizde herkes kitap kurdu. :) Ancak insanların ikinci el kitaplarını değiş tokuş yapmalarını sağlayan bir siteniz, projeniz varsa işte bu çok anlam taşıyor.

#### Tasarım
Belki bu konuda bazı şirketler çok katı kurallarla belirlenmiş formatlarda öz geçmiş istiyor olabilir, ama eğer belirtilmediyse öz geçmişin tasarımının okunaklı olması yeterli. Zaten bilgisayarda hazırlıyoruz, nasıl okunaksız olabilir ki, diye birkaç soru işareti görür gibi oldum. Örneğin, bordo arka plan üzerine açık mavi font ile hazırlanan öz geçmişi okumakta bir hayli zorlandık. Yapmayın, etmeyin arkadaşlar. :)

Ayrıca başvuran birçok arkadaşımız, piyasada bulunan hazır şablonları kullanarak veya bazı kariyer sitelerinden çıktı aldıkları öz geçmişleri kullanarak başvuru gerçekleştirdiler. Bu tarz şablonlar kolaylık sağlıyor gibi gözükse de aslında sizi belirli kalıplar içine sokarak kısıtlıyor. Diğer yönden ise kendi hazırladığınız el emeği göz nuru öz geçmişleriniz çok daha samimi bir hava yaratıyor.

#### Projeler
Yazılım alanında bir iş başvurusu yaparken öz geçmişimizde daha önce yaptığımız projeler şüphesiz büyük önem taşıyor. Hatta öğrenciyseniz ve daha önce bir iş tecrübeniz yoksa elinizdeki tüm kozunuz bu projeler dersek sanırım yanlış olmaz. Yaptığınız projeler sizin teknik bilginiz, ilgi alanlarınız gibi konularda öz geçmişi inceleyene çok önemli bilgiler veriyor.

Dolayısıyla yazılım sektöründe yolunu çizmek isteyen arkadaşlar öz geçmişlerinde mutlaka daha önce yaptıkları projelere yer vermeli. Bunun en güzel yolu da projenin kaynak kodunu bir yerde depolayıp öz geçmişe projenin adresini eklemek.

Bunun için piyasada en yaygın kullanılan servis Github’dır. Bir Github profiliniz yoksa, oluşturun. Varsa projelerinizi buraya ekleyip öz geçmişinizde de Github profilinizin adresini bulundurun mutlaka.

#### Bilgileriniz Güncel Olmalı
Bir önceki maddenin devamı aslında bu madde. Yaptığınız projelerin internet adreslerini öz geçmişe koyduğunuzda bu adreslerin güncel olduğundan emin olun. Eğer mobil uygulamanızın marketteki adresini verdiyseniz, uygulamanın hala markette olduğunu bir kez daha teyit edin. Son olarak sadece sizin oturumunuz açıkken çalışan bir link koymamaya da dikkat edin. :) Bkz: https://www.linkedin.com/profile/edit

#### İmla Kurallarına Dikkat Edilmeli
Günlük hayatta, yani hazırlıksız yaptığımız konuşmalarda veya yazışmalarda hata yapmamız normal bir durum. Ancak öz geçmiş özenilerek hazırlanması gereken bir iletişim aracı. İncelediğim bir öz geçmişte bitişik yazılmış bir “de” bağlacı gördüğüm zaman aklıma iki olasılık geliyor. Ya öz geçmiş acele ile hazırlanmış ve bu hata gözden kaçmış ya da dikkat etmiş ama bu bağlacın ayrı yazılacağını bilmiyor. İlki mi ikincisi mi daha kötü karar veremedim. Öz geçmişinizi hazırladıktan sonra bir arkadaşınıza inceletmenizde fayda var.

#### Bu madde kadın yazılımcılar için: Kendinize Güvenin!
Başvurular ile mülakatları paralelde yürüttük ve ne şanslıyım ki birçok kadın yazılımcı ile tanışma fırsatım oldu. Mülakatlarda adayların teknik bilgilerini anlayabilmek adına 5–6 adet yazılı teknik soru sorduk. Bu sorularda kadın adayların ortalaması erkeklerin ortalamasından çok daha yukarıda. Fakat öz geçmişlere baktığınızda durum tam tersini işaret ediyor. Erkek adayların öz geçmişleri kahramanlık destanı gibi dururken kadın adaylar öz geçmişlerinde çok daha mütevazi davranıyor.
Sevgili kadın yazılımcılar, bilmediğiniz alanları ve teknolojileri de yazın demiyorum tabii ki ama bildiğiniz şeyleri de biliyorum demekten korkmayın. :)

Hayatın her alanında kendimizi geliştirmek çok önemli. Ancak günümüz şartlarında kendinizi iyi ifade edebilmeniz en az geliştirmeniz kadar önemli. Özellikle rekabetin yoğun olduğu pozisyonlara başvuruyorsanız öz geçmişinizin incelenme süresi en fazla bir dakikadır. Bunu göz önüne alınca bu kısıtlı sürede kendinizi iyi ifade edebilmek büyük önem arz ediyor. Hatta çoğu zaman evet ile hayır arasındaki farkı öz geçmişiniz belirliyor. Her ne kadar çok güzel projeler gerçekleştirmiş olsanız da yukarıda bahsettiğimiz basit hatalar yüzünden üç hayır ile uğurlanabilirsiniz.
