---
title: "Engineering Manager serüvenim"
date: 2023-03-19T16:00:22+01:00
draft: false
---

Selamlar ✌️

Şu anki çalıştığım şirkette bir süredir Engineering Manager pozisyonuna geçmek üzere bir süreçten geçiyorum. Bu yazıyı biraz içimi dökmek biraz da benim geçtiğim yollardan geçmeyi düşünenler varsa yardımcı olmak için yazmak istedim.

**Anne ben yönetici oldum!**

Konuya nereden başlasam tam bilmiyorum aslında. Sektörde belirli bir yıl çalıştıktan sonra çoğumuzun bir anda karşılaştığı bir dönüm noktası var: yöneticilik mi yoksa developer olarak devam mı? Bilinçli olarak yöneticilik pozisyonuna doğru geçiş yapılıyorsa ne ala. Ama çoğu zaman bir sabah bunaltıcı düşlerden uyandığımızda, kendimizi yatağımızda dev bir Lead Developer olarak buluveriyoruz. Bu bazen takımdaki en kıdemli yazılımcı olduğumuz için, bazen de şirketin veya projenin en eskisi olduğumuz için bu pozisyon bizim üstümüze kalıyor. Ben de daha önce kendimi 2 kere böyle bir durumda buldum. Her iki durumda da çok hoşuma giden yönleri olsa da (bkz. para, ego, kişisel gelişim vs.), bir anda kucağımda bu sorumluluğu bulduğum için çok zorlandım.

**2 kere bu hatayı yapmama rağmen 3. kez neden deniyorum?**

Bu soruyla ilgili hala kendi içimdeki çelişkiyi çözebilmiş değilim ama giriş paragrafında belirttiğim gibi bu bir iç dökme yazısı zaten. Kendi kendime dertleşiyorum bir nevi.
![](https://media.giphy.com/media/UoComaq4nCp0GU7VXd/giphy.gif)

Ben şu anki şirketime başlayana kadar hep küçük şirketlerde çalışmaktan zevk aldım. Şirket küçük olduğu zaman her şeyin ucundan tutup öğrenebilmek ve şirketteki etkini direkt olarak görebilmek beni çok motive eden unsurlardı. Fakat küçük şirketlerin yazılım ekipleri de küçük olduğu için, belirli bir tecrübe seviyesinin üzerindeki yazılımcıların sadece teknik sorun çözmeye devam etmeleri çok zor hale geliyor. Tecrübeli bir yazılımcı olarak takımdaki daha az tecrübeli insanlara yardım etmek zaten görevlerinizden birisi. Fakat bununla başlayan sorumluluklar bir bakmışsınız ürün yöneticisiyle roadmap belirlemeye veya CTO ile takımdaki maaşlar için pazarlık etmeye kadar gitmiş. Eğer bu noktaya geldiyseniz geçmiş olsun siz artık bir yöneticisiniz.

![dwight-manager-gif](https://media.giphy.com/media/gQm37vKLwkUVjOvVmp/giphy-downsized-large.gif)

Ben kendi adıma buradan tek bir çıkış bulabildim: teknik ve yöneticilik kariyer basamaklarını ayıran bir şirkete geçmek. Yani eğer istersem yöneticiliğe bulaşmadan kariyerimin sonuna kadar teknik problemlere odaklanmamı sağlayacak bir kariyer basamağı sunan bir şirket. Şu anki şirketim bunu sağlayacak kariyer olanaklarına sahip. Şirkete girme sebebim yöneticilikten uzaklaşıp teknik alanda ilerlemek olmasına rağmen hiç beklemediğim bir şey farkettim. Kariyerimde ilk defa Engineering Manager pozisyonu olan bir şirkette çalışmaya başlamıştım. Bu pozisyon, bir anda kendini yönetici olarak bulan insanların değil, bilerek ve isteyerek bu pozisyonu tercih eden ve bununla ilgili de bir sürü eğitimden geçmiş insanların bulunduğu bir pozisyon. Iyi bir yöneticinin takımı iyi yönde ne kadar etkilediğini görünce benim daha önce yöneticilik olarak bildiğim şeyin aslında yöneticilik olmadığını farkettim.

Şirkette ilk yılım dolduktan sonra takımımıza Engineering Manager rolü açıldı. Bu rol için gönüllü olmak içimden geçmişti ama ya başaramazsam diye korktuğum için olmadım. Sonrasında haftalık görüşmelerimizden birinde yöneticim bu rolü bana teklif etti. Teklif etti derken yanlış anlaşılmasın tabii ki. Pazartesi gel başla gibi bir durum yok. 😄 Eğer bu role geçmek istersem önümde minimum 6 aylık bir eğitim ve deneme süreci olduğunu fakat elinden gelen her türlü yardımı yapacağını belirtti. Eğer başaramazsam veya sevmezsem de her zaman geri dönebileceğimi belirtince tamam diyip kabul ettim. Bakalım dönüp dolaşıp aynı hatayı 3. kez mı yapıyorum önümüzdeki aylarda göreceğiz.

**Önceki takım arkadaşlarıma özür 🙏**

Bu kararı vereli yaklaşık 8 ay oluyor. Pratikte takımın yöneticisi olsam da hala resmi olarak Engineering Manager değilim. Deneme ve eğitim sürecim devam ediyor. Dürüst olmak gerekirse deneme süresi bir gün bitecek elbette ama eğitimimin uzun bir süre biteceğini sanmıyorum. Bilmediğim o kadar çok şey var ki kariyerime sıfırdan başlamış gibiyim. Bu eğitimin bir ayağı bana şirket tarafından sağlanan yöneticilik eğitimleri. Bu eğitimler coaching/mentorship, feedback skills, prioritization, change management gibi her yöneticinin olmazsa olmaz yetenekleri üzerine. Her eğitimden sonra ben bunları bilmeden daha önce yöneticiliğe nasıl cesaret edebilmişim diye şaşırıyorum. Daha önce bir şekilde "yöneticisi" olmak durumunda kaldığım insanlarda umarım çok kötü iz bırakmamışımdır. Eğer bu yazıyı okuyorsanız ve daha önce beraber çalıştıysak bana ulaşın bir çay/kahve içip hellaleşelim. 😄

**İstiklal Marşı ve Kapanış**

Bu rolden ne bekliyordum ve ne buldum? Hangi konular beni çok zorladı, hangi konular nispeten çok kolay halloldu? Bir günüm nasıl geçiyor? Haftada kaç saat toplantım var, kaç saat kod yazabiliyorum?

Aslında bu yazıyı bu sorulara yanıt vermek için yazmaya başlamıştım ama sadece hislerimi paylaştığım bir yazıya dönüştü. Bayadır blog yazısı yazmadığım için de hoşuma gitti, böylece bıraktım. Belki bu sorular etrafındaki tecrübelerim için bir yazı daha yazarım sonra.

Sen de bu yollardan geçiyorsan ve faydalı gördüğün bilgiler, eğitimler, kitaplar varsa benimle paylaşabilirsen çok mutlu olurum. Sonraki yazımda cevaplamamı istediğin sorular varsa da bana iletirsen sonraki yazımda yer vermeye çalışırım.

_// TODO: Sonraki blog yazısını yazınca bu kısma onun linkini koy_

Görüşmek üzere efenim, iyi pazarlar ☕️
